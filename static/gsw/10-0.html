<h1 style="font-size:20px; line-height:22px; height:22px; margin-bottom:10px;">长恨歌</h1>
<p>

白居易〔唐代〕</p>
<p>汉皇重色思倾国，御宇多年求不得。<br/>杨家有女初长成，养在深闺人未识。<br/>天生丽质难自弃，一朝选在君王侧。<br/>回眸一笑百媚生，六宫粉黛无颜色。<br/>春寒赐浴华清池，温泉水滑洗凝脂。<br/>侍儿扶起娇无力，始是新承恩泽时。<br/>云鬓花颜金步摇，芙蓉帐暖度春宵。<br/>春宵苦短日高起，从此君王不早朝。<br/>承欢侍宴无闲暇，春从春游夜专夜。<br/>后宫佳丽三千人，三千宠爱在一身。<br/>金屋妆成娇侍夜，玉楼宴罢醉和春。<br/>姊妹弟兄皆列土，可怜光彩生门户。<br/>遂令天下父母心，不重生男重生女。<br/>骊宫高处入青云，仙乐风飘处处闻。<br/>缓歌慢舞凝丝竹，尽日君王看不足。</p><p>渔阳鼙鼓动地来，惊破霓裳羽衣曲。<br/>九重城阙烟尘生，千乘万骑西南行。<br/>翠华摇摇行复止，西出都门百余里。<br/>六军不发无奈何，宛转蛾眉马前死。<br/>花钿委地无人收，翠翘金雀玉搔头。<br/>君王掩面救不得，回看血泪相和流。<br/>黄埃散漫风萧索，云栈萦纡登剑阁。<br/>峨嵋山下少人行，旌旗无光日色薄。<br/>蜀江水碧蜀山青，圣主朝朝暮暮情。<br/>行宫见月伤心色，夜雨闻铃肠断声。<br/>天旋地转回龙驭，到此踌躇不能去。(地转 一作：日转)<br/>马嵬坡下泥土中，不见玉颜空死处。<br/>君臣相顾尽沾衣，东望都门信马归。<br/>归来池苑皆依旧，太液芙蓉未央柳。<br/>芙蓉如面柳如眉，对此如何不泪垂？<br/>春风桃李花开日，秋雨梧桐叶落时。(花开日 一作：花开夜)<br/>西宫南内多秋草，落叶满阶红不扫。(南内 一作：南苑)<br/>梨园弟子白发新，椒房阿监青娥老。<br/>夕殿萤飞思悄然，孤灯挑尽未成眠。<br/>迟迟钟鼓初长夜，耿耿星河欲曙天。<br/>鸳鸯瓦冷霜华重，翡翠衾寒谁与共？<br/>悠悠生死别经年，魂魄不曾来入梦。</p><p>临邛道士鸿都客，能以精诚致魂魄。<br/>为感君王辗转思，遂教方士殷勤觅。<br/>排空驭气奔如电，升天入地求之遍。<br/>上穷碧落下黄泉，两处茫茫皆不见。<br/>忽闻海上有仙山，山在虚无缥缈间。<br/>楼阁玲珑五云起，其中绰约多仙子。<br/>中有一人字太真，雪肤花貌参差是。<br/>金阙西厢叩玉扃，转教小玉报双成。<br/>闻道汉家天子使，九华帐里梦魂惊。<br/>揽衣推枕起徘徊，珠箔银屏迤逦开。<br/>云鬓半偏新睡觉，花冠不整下堂来。(云鬓 一作：云髻)</p><p>风吹仙袂飘飖举，犹似霓裳羽衣舞。(飘飖 一作：飘飘)<br/>玉容寂寞泪阑干，梨花一枝春带雨。(阑 通：栏)<br/>含情凝睇谢君王，一别音容两渺茫。<br/>昭阳殿里恩爱绝，蓬莱宫中日月长。<br/>回头下望人寰处，不见长安见尘雾。<br/>惟将旧物表深情，钿合金钗寄将去。<br/>钗留一股合一扇，钗擘黄金合分钿。<br/>但令心似金钿坚，天上人间会相见。(但令 一作：但教)</p><p>临别殷勤重寄词，词中有誓两心知。<br/>七月七日长生殿，夜半无人私语时。<br/>在天愿作比翼鸟，在地愿为连理枝。<br/>天长地久有时尽，此恨绵绵无绝期。</p>
