<h1 style="font-size:20px; line-height:22px; height:22px; margin-bottom:10px;">九歌·湘夫人</h1>
<p>

屈原〔先秦〕</p>
<p>帝子降兮北渚，目眇眇兮愁予。<br/>袅袅兮秋风，洞庭波兮木叶下。(袅袅 一作：嫋嫋)<br/>登白薠兮骋望，与佳期兮夕张。<br/>鸟何萃兮蘋中，罾何为兮木上？</p><p>沅有芷兮澧有兰，思公子兮未敢言。<br/>荒忽兮远望，观流水兮潺湲。</p><p>麋何食兮庭中？蛟何为兮水裔？<br/>朝驰余马兮江皋，夕济兮西澨。<br/>闻佳人兮召予，将腾驾兮偕逝。<br/>筑室兮水中，葺之兮荷盖。<br/>荪壁兮紫坛，播芳椒兮成堂。<br/>桂栋兮兰橑，辛夷楣兮药房。<br/>罔薜荔兮为帷，擗蕙櫋兮既张。<br/>白玉兮为镇，疏石兰兮为芳。<br/>芷葺兮荷屋，缭之兮杜衡。<br/>合百草兮实庭，建芳馨兮庑门。<br/>九嶷缤兮并迎，灵之来兮如云。</p><p>捐余袂兮江中，遗余褋兮澧浦。<br/>搴汀洲兮杜若，将以遗兮远者。<br/>时不可兮骤得，聊逍遥兮容与。</p>
