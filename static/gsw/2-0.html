<h1 style="font-size:20px; line-height:22px; height:22px; margin-bottom:10px;">子路、曾皙、冉有、公西华侍坐</h1>
<p>
论语〔先秦〕</p>
<p>子路、曾皙、冉有、公西华侍坐。</p><p>子曰：“以吾一日长乎尔，毋吾以也。居则曰：‘不吾知也。’如或知尔，则何以哉？”</p><p>子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”</p><p>夫子哂之。</p><p>“求！尔何如？”</p><p>对曰：“方六七十，如五六十，求也为之，比及三年，可使足民。如其礼乐，以俟君子。”</p><p>“赤！尔何如？”</p><p>对曰：“非曰能之，愿学焉。宗庙之事，如会同，端章甫，愿为小相焉。”</p><p>“点！尔何如？”</p><p>鼓瑟希，铿尔，舍瑟而作，对曰：“异乎三子者之撰。”</p><p>子曰：“何伤乎？亦各言其志也。”</p><p>曰：“莫春者，春服既成，冠者五六人，童子六七人，浴乎沂，风乎舞雩，咏而归。”(莫 通：暮)</p><p>夫子喟然叹曰：“吾与点也！”</p><p>三子者出，曾皙后。曾皙曰：“夫三子者之言何如？”</p><p>子曰：“亦各言其志也已矣。”</p><p>曰：“夫子何哂由也？”</p><p>曰：“为国以礼，其言不让，是故哂之。”</p><p>“唯求则非邦也与？”</p><p>“安见方六七十如五六十而非邦也者？”</p><p>“唯赤则非邦也与？”</p><p>“宗庙会同，非诸侯而何？赤也为之小，孰能为之大？”</p>
