<h1 style="font-size:20px; line-height:22px; height:22px; margin-bottom:10px;">桂枝香·金陵怀古</h1>
<p>

王安石〔宋代〕</p>
<p>登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。(归帆 一作：征帆)<br/>念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。(衰草 一作：芳草)</p>
