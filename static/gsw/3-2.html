<h1 style="font-size:20px; line-height:22px; height:22px; margin-bottom:10px;">念奴娇·过洞庭</h1>
<p>

张孝祥〔宋代〕</p>
洞庭青草，近中秋，更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(着 同：著；玉鉴 一作：玉界)<br/>应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕！(肝肺 一作：肝胆；沧浪 一作：沧冥；尽挹 一作：尽吸；岭海 一作：岭表)
