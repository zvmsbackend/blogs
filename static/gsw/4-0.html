<h1 style="font-size:20px; line-height:22px; height:22px; margin-bottom:10px;">论语十二章</h1>
<p>
孔子及其弟子〔先秦〕</p>
<p>　　子曰：“君子食无求饱，居无求安，敏于事而慎于言，就有道而正焉，可谓好学也已。”(《学而》) </p><p>　　子曰：“人而不仁，如礼何？ 人而不仁，如乐何？”(《八佾》) </p><p>　　子曰：“朝闻道，夕死可矣。”(《里仁》) </p><p>　　子曰：“君子喻于义，小人喻于利。”(《里仁》) </p><p>　　子曰：“见贤思齐焉，见不贤而内自省也。”(《里仁》) </p><p>　　子曰：“质胜文则野，文胜质则史。文质彬彬，然后君子。”(《雍也》)</p><p>　　曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”(《泰伯》) </p><p>　　子曰：“譬如为山，未成一篑，止，吾止也。譬如平地，虽覆一篑，进，吾往也。”(《子罕》) </p><p>　　子曰：“知者不惑，仁者不忧，勇者不惧。”(《子罕》) </p><p>　　颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”(《颜渊》) </p><p>　　子贡问曰：“有一言而可以终身行之者乎？”子曰：“其‘恕’乎！己所不欲，勿施于人。”(《卫灵公》) </p><p>　　子曰：“小子何莫学夫《诗》？《诗》可以兴，可以观，可以群，可以怨。迩之事父，远之事君。多识于鸟兽草木之名。”(《阳货》)</p>
