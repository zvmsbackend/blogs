<h1 style="font-size:20px; line-height:22px; height:22px; margin-bottom:10px;">春江花月夜</h1>
<p>

张若虚〔唐代〕</p>
春江潮水连海平，海上明月共潮生。<br/>滟滟随波千万里，何处春江无月明。<br/>江流宛转绕芳甸，月照花林皆似霰。<br/>空里流霜不觉飞，汀上白沙看不见。<br/>江天一色无纤尘，皎皎空中孤月轮。<br/>江畔何人初见月？江月何年初照人？<br/>人生代代无穷已，江月年年望相似。(望相似 一作：只相似)<br/>不知江月待何人，但见长江送流水。<br/>白云一片去悠悠，青枫浦上不胜愁。<br/>谁家今夜扁舟子？何处相思明月楼？<br/>可怜楼上月裴回，应照离人妆镜台。(裴回 一作：徘徊)<br/>玉户帘中卷不去，捣衣砧上拂还来。<br/>此时相望不相闻，愿逐月华流照君。<br/>鸿雁长飞光不度，鱼龙潜跃水成文。<br/>昨夜闲潭梦落花，可怜春半不还家。<br/>江水流春去欲尽，江潭落月复西斜。<br/>斜月沉沉藏海雾，碣石潇湘无限路。<br/>不知乘月几人归，落月摇情满江树。(落月 一作：落花)
