<h1 style="font-size:20px; line-height:22px; height:22px; margin-bottom:10px;">将进酒</h1>
<p>

李白〔唐代〕</p>
君不见黄河之水天上来，奔流到海不复回。<br/>君不见高堂明镜悲白发，朝如青丝暮成雪。<br/>人生得意须尽欢，莫使金樽空对月。<br/>天生我材必有用，千金散尽还复来。<br/>烹羊宰牛且为乐，会须一饮三百杯。<br/>岑夫子，丹丘生，将进酒，杯莫停。<br/>与君歌一曲，请君为我倾耳听。(倾耳听 一作：侧耳听)<br/>钟鼓馔玉不足贵，但愿长醉不愿醒。(不足贵 一作：何足贵；不愿醒 一作：不复醒)<br/>古来圣贤皆寂寞，惟有饮者留其名。(古来 一作：自古；惟 通：唯)<br/>陈王昔时宴平乐，斗酒十千恣欢谑。<br/>主人何为言少钱，径须沽取对君酌。<br/>五花马、千金裘，呼儿将出换美酒，与尔同销万古愁。
