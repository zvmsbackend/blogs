<h1 style="font-size:20px; line-height:22px; height:22px; margin-bottom:10px;">燕歌行(并序)</h1>
<p>

高适〔唐代〕</p>
<p>开元二十六年，客有从元戎出塞而还者，作《燕歌行》以示，适感征戍之事，因而和焉。</p><p>汉家烟尘在东北，汉将辞家破残贼。<br/>男儿本自重横行，天子非常赐颜色。<br/>摐金伐鼓下榆关，旌旆逶迤碣石间。<br/>校尉羽书飞瀚海，单于猎火照狼山。<br/>山川萧条极边土，胡骑凭陵杂风雨。<br/>战士军前半死生，美人帐下犹歌舞。<br/>大漠穷秋塞草腓，孤城落日斗兵稀。<br/>身当恩遇常轻敌，力尽关山未解围。(常轻敌 一作：恒轻敌)<br/>铁衣远戍辛勤久，玉箸应啼别离后。<br/>少妇城南欲断肠，征人蓟北空回首。<br/>边庭飘飖那可度，绝域苍茫无所有。(飘飖 一作：飘摇；无所 一作：更何)<br/>杀气三时作阵云，寒声一夜传刁斗。<br/>相看白刃血纷纷，死节从来岂顾勋！<br/>君不见沙场征战苦，至今犹忆李将军。</p>
