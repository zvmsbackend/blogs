<h1 style="font-size:20px; line-height:22px; height:22px; margin-bottom:10px;">离骚(节选)</h1>
<p>

屈原〔先秦〕</p>
<p>帝高阳之苗裔兮，朕皇考曰伯庸。<br/>摄提贞于孟陬兮，惟庚寅吾以降。<br/>皇览揆余初度兮，肇锡余以嘉名：<br/>名余曰正则兮，字余曰灵均。<br/>纷吾既有此内美兮，又重之以修能。<br/>扈江离与辟芷兮，纫秋兰以为佩。<br/>汩余若将不及兮，恐年岁之不吾与。<br/>朝搴阰之木兰兮，夕揽洲之宿莽。<br/>日月忽其不淹兮，春与秋其代序。<br/>惟草木之零落兮，恐美人之迟暮。<br/>不抚壮而弃秽兮，何不改此度？<br/>乘骐骥以驰骋兮，来吾道夫先路！<br/>…… </p>
<p>长太息以掩涕兮，哀民生之多艰。<br/>余虽好修姱以鞿羁兮，謇朝谇而夕替。<br/>既替余以蕙纕兮，又申之以揽茝。<br/>亦余心之所善兮，虽九死其犹未悔。<br/>怨灵修之浩荡兮，终不察夫民心。<br/>众女嫉余之蛾眉兮，谣诼谓余以善淫。<br/>固时俗之工巧兮，偭规矩而改错。<br/>背绳墨以追曲兮，竞周容以为度。<br/>忳郁邑余侘傺兮，吾独穷困乎此时也。<br/>宁溘死以流亡兮，余不忍为此态也。<br/>鸷鸟之不群兮，自前世而固然。<br/>何方圜之能周兮，夫孰异道而相安？<br/>屈心而抑志兮，忍尤而攘诟。<br/>伏清白以死直兮，固前圣之所厚。</p>
<p>悔相道之不察兮，延伫乎吾将反。<br/>回朕车以复路兮，及行迷之未远。<br/>步余马于兰皋兮，驰椒丘且焉止息。<br/>进不入以离尤兮，退将复修吾初服。<br/>制芰荷以为衣兮，集芙蓉以为裳。<br/>不吾知其亦已兮，苟余情其信芳。<br/>高余冠之岌岌兮，长余佩之陆离。<br/>芳与泽其杂糅兮，唯昭质其犹未亏。<br/>忽反顾以游目兮，将往观乎四荒。<br/>佩缤纷其繁饰兮，芳菲菲其弥章。<br/>民生各有所乐兮，余独好修以为常。<br/>虽体解吾犹未变兮，岂余心之可惩？</p>
