<h1 style="font-size:20px; line-height:22px; height:22px; margin-bottom:10px;">蜀道难</h1>
<p>

李白〔唐代〕</p>
<p>噫吁嚱，危乎高哉！<br/>蜀道之难，难于上青天！<br/>蚕丛及鱼凫，开国何茫然！<br/>尔来四万八千岁，不与秦塞通人烟。<br/>西当太白有鸟道，可以横绝峨眉巅。<br/>地崩山摧壮士死，然后天梯石栈相钩连。<br/>上有六龙回日之高标，下有冲波逆折之回川。<br/>黄鹤之飞尚不得过，猿猱欲度愁攀援。<br/>青泥何盘盘，百步九折萦岩峦。<br/>扪参历井仰胁息，以手抚膺坐长叹。<br/>问君西游何时还？畏途巉岩不可攀。<br/>但见悲鸟号古木，雄飞雌从绕林间。<br/>又闻子规啼夜月，愁空山。<br/>蜀道之难，难于上青天，使人听此凋朱颜！<br/>连峰去天不盈尺，枯松倒挂倚绝壁。<br/>飞湍瀑流争喧豗，砯崖转石万壑雷。<br/>其险也如此，嗟尔远道之人胡为乎来哉！(也如此 一作：也若此)<br/>剑阁峥嵘而崔嵬，一夫当关，万夫莫开。<br/>所守或匪亲，化为狼与豺。<br/>朝避猛虎，夕避长蛇，磨牙吮血，杀人如麻。<br/>锦城虽云乐，不如早还家。<br/>蜀道之难，难于上青天，侧身西望长咨嗟！</p>
